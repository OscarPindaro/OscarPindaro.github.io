---
layout: post
title: Anche se non siamo d'accordo, ti do il permesso di esistere
date: 2025-09-22 19:00:00
description:
tags: opinione
categories: [opinione]
featured: true
thumbnail: /assets/img/opinioni/falcon_punch.png
---

Non so se vi è mai capitato di esprimere un'opinione su qualcosa, su un argomento più o meno triviale, e di ricevere come commento "eh ma ognuno fa quello che vuole".
Oppure siete stati proprio voi quell'ignavo che si è nascosto dietro questa espressione.
Minacciati dal dover esprimere un'idea, alzate questo scudo, salvandovi dalla tragedia di dire cosa pensate del mondo, e nulla potrà mai raggiungervi.

Sì. Siamo d'accordo. Ognuno fa quello che vuole. Ma tu che cosa pensi?

{% include figure.liquid loading="eager" path="assets/img/opinioni/falcon_punch.png" class="img-fluid rounded z-depth-1" %}

<div class="caption" style="font-size: 18px; font-style: italic;">
    "eh ma ognuno fa quello che vuo-"
</div>

In realtà, mi rendo conto che c'è in giro gente che ti chiede cosa pensi e freme al solo pensiero di mandarti a cagare appena scopre che non sei d'accordo con loro.
È naturale quindi che questa neutralità spiccia emerga come meccanismo di difesa per svincolarsi da conversazioni fastidiose e sterili.
Certo, con i rompiscatole questa strategia ha senso, ma voglio parlare soprattutto di persone con cui si ha una certa confidenza e del rispetto reciproco.
Questo post è più una guida di sopravvivenza a una discussione con me, Oscar Pindaro, così che possiamo avere una conversazione piacevole senza però danzarci attorno e annusarci il di dietro prima di dire che cosa pensiamo.

Esprimere un'opinione non implica l'automatico annichilimento del suo opposto. Se dico che a me la carbonara piace con l'uovo sodo (l'unica maniera corretta, d'altronde), ovviamente chi fa questa pasta in modo diverso può continuare a farlo. Il suo valore come essere umano rimane identico a prima. Se non la pensi come me, non ti preoccupare, non andrai in prigione. Se domani ci fosse un referendum sulla carbonara, vi posso assicurare che me ne starei a casa a farmi i cavoli miei.
Ovviamente questo si estende anche ad argomenti più seri (e meno divisivi).

Non esprimere un'opinione e arroccarsi in un banalissimo "Ognuno pensa quello che vuole" porta avanti quest'idea malsana che un'opinione giustifichi sé stessa solo esistendo. E inoltre, che stiamo parlando a fare? Tanto vale starsene in silenzio per conto proprio.

D'altro canto, esprimere un'opinione serve a scoprire cosa pensano gli altri. Permette di venire a conoscenza della visione del mondo di qualcun altro e di avere accesso a un angolo inaspettato. Non è detto che alla fine della conversazione un'opinione sia cambiata. La cosa importante è che ci sia stato un punto di contatto con un altro essere umano e che la propria opinione, scontrandosi con quella di qualcun altro, sia cambiata nella sua natura. Può essersi rafforzata, può essere mutata oppure può essere stata buttata via perché non buona.
