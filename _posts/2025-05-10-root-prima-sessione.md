---
layout: post
title: Root, Incendi, Guerre Civili e Crimini di Guerra
date: 2025-09-22 19:00:00
description:
tags: game-design gdr scrittura
categories: [game-design, gdr, scrittura]
featured: true
thumbnail: /assets/img/gdr/root_cover.jpg
---

Un paio di settimane fa ho finito la mia prima sessione one-shot con degli amici a **Root: Il Gioco di Ruolo**.
Ho scoperto che mi piace davvero molto masterare e adesso so che c'è questo lato di me che prova una grande soddisfazione a creare e guidare una storia.

Voglio quindi condividere un po' la mia esperienza e analizzare alcune scelte narrative che ho fatto, sperando di creare una discussione su come poterle migliorare.

## Root: Il Gioco di Ruolo
Il gioco è ambientato in questo bosco dove vivono animaletti antropomorfi.
Recentemente una guerra civile ha completamente distrutto tutte le istituzioni, e i cittadini si sono finalmente abituati a questo vuoto politico.

Ora diverse fazioni stanno provando a contendersi il controllo dei boschi.

La Marchesa De Gattis proviene da una terra lontana e fa parte della nobiltà dell'impero dei gatti. Nelle radure che è riuscita a controllare ha portato ordine e sicurezza, ma si aspetta anche totale obbedienza dai cittadini.

Il Ducato delle Aquile è la fazione che controllava precedentemente il bosco. Le fazioni del ducato si sono annichilite a vicenda durante la guerra civile e puntano a riottenere il controllo dell'intera radura.

La guerra civile ha sconquassato i boschi, ma i suoi cittadini hanno scoperto una nuova libertà. L'obiettivo dell'Alleanza dei Boschi è quello di cacciare i vecchi e nuovi padroni e riuscire finalmente a non servire più nessuno.

In questo contesto si inseriscono i vagabondi, cittadini senza una stabile dimora che vagano per le radure e risolvono (o creano) problemi. Un vagabondo è in generale una figura un po' fuori dalla società e generalmente è un furfante. Tuttavia dalle loro schiere possono anche emergere eroi (ovviamente diverse fazioni avranno diverse opinioni sulle tue gesta).

## La Mia Avventura
Visto che era la prima volta che guidavo una partita di un gioco di ruolo, ho deciso di partire da un'avventura già fatta data in dotazione dal manuale.
Avevo già giocato a questa partita come giocatore, quindi sapevo già cosa aspettarmi e infatti sono riuscito a improvvisare abbastanza agilmente.

Cala Beltranda è una cittadina di lago recentemente occupata dalla Marchesa De Gattis. La comandante Astrid Montemagno è a capo della città e si occupa di gestire gli approvvigionamenti per questa cittadina di frontiera. Tuttavia la presenza della Marchesa non è apprezzata da tutti: la regione pullula di ribelli dell'alleanza che sognano di riportare Cala Beltranda al suo stato di città commerciale indipendente.

Cala Beltranda sarà, ai fini dell'avventura, il teatro di quattro conflitti.

### Tesoro nelle Profondità
La fregata degli approvvigionamenti della Marchesa è stata attaccata dai ribelli. Questa è riuscita a scappare dallo scontro, ma purtroppo durante la fuga è affondata e nessun membro del suo equipaggio è riuscito a raggiungere la riva. Sulla fregata vi era un tesoro di inestimabile valore: la paga dei soldati. Nessuno sa dove questa nave sia affondata e tutte le fazioni si stanno impegnando per trovare la posizione della fregata e recuperare il tesoro.
Astrid Montemagno ha promesso il 20% del tesoro a chi riuscirà a trovare e riconsegnare le monete.

### Pronto ad Esplodere
L'Alleanza dei Boschi è ormai da molto tempo coinvolta in azioni di guerriglia per indebolire il governo locale.
Tuttavia Zafferana Buonacre, il capo segreto della fazione, pensa che sia necessario un gesto grandioso per spezzare il morale degli occupanti e riottenere la libertà.
L'obiettivo della resistenza è quello di ottenere la resa totale della Marchesa.

Per questo motivo, da tempo è stata completata una bomba da piazzare all'ospedale da campo della città, dove sono stazionati gran parte dei soldati.
Tuttavia ha bisogno di trovare qualcuno disposto a posizionare e armare questa bomba. Chissà se uno dei vagabondi sarà all'altezza dell'impresa...

### Catturare la Spia
Michele Lamberto, topo pescatore sotto copertura, è riuscito a infiltrarsi tra i ranghi dell'Alleanza come spia della Marchesa.
Dopo molto lavoro è riuscito a intrufolarsi negli uffici dei capi dell'alleanza e a impossessarsi di alcuni piani. Tuttavia per la fretta ha lasciato delle tracce e Bill Zampuncino, braccio armato della resistenza, sospetta di una talpa. Ha raccolto in un luogo le tre persone più probabili che hanno fatto questo, tra cui Michele.

Spione Dubois, capo spia della Marchesa, è preoccupato per Michele, visto che non si è presentato all'ultimo incontro di controllo. Qualcuno dovrà aiutare la Marchesa a salvare uno dei suoi informatori chiave.

### Amore e Ribellione
La città è tappezzata di poster che recitano "Capitan Corvofalco: Vivo o Morto". Uno schizzo di un topo con un ghigno malvagio e occhi rossi copre il volantino. Il disegno è comicamente esagerato.

Pochi sanno però che Capitan Corvofalco è un pescatore convinto dall'alleanza a diventare una figura di riferimento per i cittadini scontenti. Il suo ruolo è quello di recitare la parte del capo dell'alleanza, per dare speranza e motivare la lotta della resistenza.

Diocleziano Sciani, futuro marito, vuole convincerlo ad abbandonare il suo ruolo e scappare in un'altra radura, lontani dai problemi politici che li affliggono.

Tuttavia Michele è stanco di fingere e vorrebbe uscire allo scoperto e tornare a vivere con il suo partner e la sua famiglia, vivendo una vita tranquilla. Tuttavia non può farlo poiché l'alleanza lo ha convinto che se si ritirasse proprio adesso, la sua famiglia finirebbe in pericolo, visto che la Marchesa li arresterebbe e li torturerebbe.

## Il Mio Gruppo
In questo contesto, i giocatori assumono il ruolo di vagabondi, in cerca di gloria o anche solo di un modo per riuscire a mangiare qualcosa la sera.

Ecco i personaggi dei miei amici.

**Enrico il Piccolo**, detto **Pick**, è un procione irrequieto e chiacchierone. Proviene da una famiglia nobile che serve sotto la Marchesa, nella radura di *Pattumeride*.
È diventato un vagabondo visto che è stato rinnegato dalla sua famiglia.
È cleptomane.

**Sbekku** è un corvo ronin silenzioso. Armato di tutto punto, fa subito trasparire che proviene da un passato militare. Ex comandante dell'esercito regolare del Ducato delle Aquile, ha abbandonato il suo servizio, disgustato dalla corruzione che imperversa tra le file delle forze armate delle Aquile.

**Jeki** è un coniglio da un passato malavitoso. Ha sempre avuto una vita di stenti e ora è in fuga a seguito dell'omicidio di un tenente della Marchesa. Gli ha rubato il cappotto, che ora indossa con baldanzosa arroganza.

## La Storia
Gli avvenimenti della one-shot sono avvenuti nel corso di due sedute, entrambe da circa tre ore (compresa la creazione dei personaggi).

### Prima Sessione

Per la prima seduta mi sono preoccupato più di memorizzare i diversi fatti e il procedere dei quattro conflitti, immaginando soprattutto come avrei potuto far accedere i giocatori alle singole missioni. Da parte mia non c'è stato un grande design, ma più un lavoro di studio delle meccaniche e della storia.

Col senno di poi, la principale difficoltà che ho avuto è stata quella di non conoscere la caratterizzazione dei personaggi giocanti. In Root i giocatori sono spinti a soddisfare due diverse meccaniche: la Natura e le Motivazioni.
Una volta che la Natura è soddisfatta, le risorse mentali del personaggio sono nuovamente utilizzabili. Ad esempio, un giocatore pacifista sente la stanchezza scomparire quando risolve un conflitto in maniera non violenta. Un ragionamento simile riguarda le Motivazioni.

Conoscere in anticipo queste informazioni permette di creare situazioni ad hoc in cui possono essere più o meno soddisfatte, e ho notato che i giocatori sono molto desiderosi di innescare le proprie inclinazioni.

Creare l'accesso a quattro missioni contemporaneamente è stato un lavoraccio. Bisogna creare delle descrizioni o dei pretesti che invoglino i giocatori a imboccare una certa trama, senza però essere troppo ovvi. Giustamente i giocatori hanno tremila cose a cui pensare e per loro qualche parola potrebbe non essere abbastanza per fargli capire in che direzione li voglio far andare.

Nel mio caso, l'accesso alla missione **Amore e Ribellione** lo ho reso molto esplicito, comunicando a un giocatore che aveva notato qualcosa brillare in un buco in un albero. Come soluzione non mi è piaciuta molto, in quanto è come se la narrazione si fosse sospesa. Detto questo, magari è un ottimo modo per accelerare tanto l'accesso agli avvenimenti principali.

In un altro caso, all'interno di una taverna uno dei giocatori ha provato a scippare un commensale, fallendo miseramente. Questo ha messo in allerta alcune guardie che passavano di là, ma i giocatori sono stati salvati da dei guerriglieri sotto copertura dell'Alleanza dei Boschi con cui avevano precedentemente stretto amicizia.
Durante la fuga, visto che avevano ottenuto la fiducia dell'alleanza, sono stati portati nel covo, dando accesso alle missioni della bomba e di Capitan Corvofalco. Sono molto fiero di questa trovata, in quanto gli avvenimenti sono stati molto spontanei e si sono basati sulla cleptomania di *Enrico*.

### Seconda Sessione
Alla fine della prima sessione avevo avuto come feedback la richiesta di avere una mappa esplicita dei luoghi in cui avvengono gli eventi.
Visto che mi sono ridotto all'ultimo ho disegnato l'obbrobrio riportato qua sotto.

{% include figure.liquid loading="eager" path="assets/img/gdr/cava_beltranda_mappa.png" class="img-fluid rounded z-depth-1" %}
<div class="caption" style="font-size: 18px; font-style: italic;">
    La mia opera magna, pennarelli su tela. Il pezzo di carta tagliato nell'angolo in basso a sinistra bilancia la composizione, in un contrapposto che coinvolge il lago, la piazza e il meraviglioso porto.
</div>

Con mia grande sorpresa, la mappa di Cava Beltranda ha reso molto più coinvolti i giocatori, nonostante la qualità infima del disegno.
È stato molto bello vederli organizzare i loro movimenti indicando i diversi luoghi chiave in cui i conflitti si stavano svolgendo.

Per questa sessione ho creato delle missioni un po' più personalizzate. In particolare, due dei personaggi avevano come motivazione "Scappare da morte certa". Per questo motivo ho organizzato due grandi conflitti:
- L'esecuzione di Capitan Corvofalco in pubblica piazza
- Il trasporto della bomba verso l'ospedale

### Esecuzione di Capitan Corvofalco

L'esecuzione del capitano era un grande avvenimento, in quanto i personaggi avevano avuto modo di appassionarsi alla sua storia della sessione precedente. In particolare, Sbekku ha fatto tutto il possibile per salvarlo, visto che per sua natura prova a evitare le ingiustizie e a proteggere gli indifesi.

L'esecuzione avviene nella fortezza di fronte al quartier generale della comandante Astrid Montemagno. La piazza è piena di persone, ognuna con un'opinione diversa sull'esecuzione. Nella mia testa, i giocatori avrebbero potuto causare l'inizio di una rissa oppure riuscire a placare una folla inferocita. Se qualcosa fosse andato in maniera particolarmente imprevista, prevedevo di far uscire dalla fortezza la comandante, a cui avevo assegnato delle statistiche di combattimento ridicole, in grado di tramortire un vagabondo in un colpo.

Alla fine Sbekku ha provato a convincere (invano) i gatti a salvare la vita di Corvofalco. Fa questo con un discorso pubblico, rivolto a tutti i cittadini. Purtroppo per lui, l'Alleanza ha bisogno di un martire e, a seguito di un tiro con successo, Corvofalco viene colpito da una freccia volante.
La scena si chiude con Sbekku che se ne va via mentre in piazza le fazioni combattono.

### Trasporto della Bomba
Con una scusa un po' di bassa qualità (Jeki aveva sentito dell'odore di benzina venire dai vicoli della città), gli altri giocatori sono stati portati a esplorare il resto della città.
Qui trovano un giovane topo che trasporta un carretto contenente la bomba. Ingenuamente, sta fumando una sigaretta.
Per potersi avvicinare al carro devono però combattere con Bill Zampuncino.

Per questo incontro ho deciso di creare una "bomba a orologeria" in senso narrativo. Ogni tanto tiravo dei dadi per il giovane con la sigaretta e, nel caso di fallimento, sarebbe inciampato e la sua sigaretta avrebbe dato fuoco alla bomba. Ovviamente ha fatto cinque successi critici di fila. Il bello di questa trovata è che mette un limite di tempo alla scena e inoltre crea un leggero sentimento di ansia sia se i giocatori ne sono consci o meno.
Infatti i giocatori avrebbero potuto valutare la situazione e scoprire che stava avvenendo questo, oppure usare il loro intuito per immaginarlo. Nel caso in cui non fosse stato chiaro per loro, comunque mi sentivano tirare dadi senza saperne il motivo. Uno dei giocatori mi ha addirittura chiesto perché li stavo tirando, se era una cosa positiva o meno, e per me questo è stato un po' il segno di una buona riuscita.

La scena si è conclusa con un soldato dell'alleanza che riesce a far esplodere la bomba. A **Jeki** e **Enrico** è stata data la possibilità di spegnere l'incendio, ma invece se la sono data a gambe.

Il bello della bomba in sé è che l'esplosione si è sentita in piazza e ha causato il dispiegamento di tutto l'esercito della Marchesa per le strade.

## Conclusioni

Non pensavo mi sarei divertito così tanto. La cosa che mi ha sorpreso è che fare il master durante la sessione non è così diverso da giocare. Hai comunque tante cose da tenere a mente, ma la componente recitativa non viene persa. Al posto di esprimersi con un personaggio, ci si esprime legando gli avvenimenti di una storia e assecondando o meno le intuizioni dei giocatori.
La grande difficoltà che ho trovato a questo giro è stato dover decidere cosa rendere deterministico o legato a un tiro di dado.
