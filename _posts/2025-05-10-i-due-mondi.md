---
layout: post
title: I Due Mondi
date: 2025-10-27 21:00:00
description:
tags: opinione
categories: [opinione]
featured: true
thumbnail:
---

Ho avuto modo, mio malgrado, di guardare spezzoni di interviste a RFK Jr su vaccini e diete detox. Inorridito, mi sono girato dall'altra parte, ma non potevo immaginare cosa mi aspettasse: un editoriale su come [Mark Zuckerberg abbia intenzione di creare "Amici AI" per curare l'epidemia di solitudine che sta attraversando il mondo](https://futurism.com/zuckerberg-lonely-friends-create-ai).

E una domanda sorge spontanea: ma com'è possibile che diciamo così tante cagate?

Visto che **ovviamente** queste due persone sono in buona fede, non mi rimane altro che dire: queste persone hanno pessimi **modelli mentali**.

## Modello Mentale

Un **modello mentale** è un insieme di idee, modi di ragionare e nozioni che utilizziamo per astrarre la complessità del mondo e renderlo più trattabile.
Creiamo modelli mentali per provare a trovare il perché di qualcosa, per organizzare il mondo in categorie ordinate e creare altri modelli, o per affrontare periodi difficili della nostra vita.
Il mio punto è: **se serve risolvere un problema, ci costruiremo un modello mentale**.

Una precisazione molto importante è che, per loro natura, essi sono **stime** della realtà. Funzionano sotto certe ipotesi e, anche se rispettate, non funzionano sempre, visto che il mondo è un gran casino stocastico.
Tutto questo per dire che i modelli devono essere usati in maniera critica, anche se è molto facile innamorarsi delle proprie creazioni.

Date queste premesse, mi piacerebbe fare qualcosa di un po' meta: esporre un modello mentale che spiega come funzionano i modelli mentali.

Secondo me, ci sono **due mondi**: uno fuori da noi, fatto di fatti oggettivi e scientifici, scoperti con metodo rigoroso.
L'altro è invece un mondo fatto di verità personali, che vivono dentro di noi e sono in grado di spiegare fenomeni intimi.

Quando proponiamo un modello, dovremmo tener conto di cosa stiamo provando a descrivere, visto che i due mondi seguono regole diverse. Un cattivo modello fallisce quando li mischia, scavalcando il confine e usando le particolarità di un mondo per inferire qualcosa nell'altro.

### La Realtà

Un po' di tempo fa un tal Galileo Galilei ci ha fatto un bel regalo: il metodo scientifico. Da allora abbiamo una serie di principi e procedure che possiamo usare per scoprire cose vere sul mondo fisico.

1. Vai in laboratorio
2. Fai un'ipotesi
3. Fai un esperimento
4. Da capo!

Questo modo di scoprire il mondo si riferisce alle **cose materiali**: come si cura una malattia? Come nasce una stella? Dato X, come cambia dopo che faccio Y?

Questa è uno delle "scoperte" più importanti mai fatte: non è scontato avere la possibilità di indicare qualcosa e poter dire "Molto probabilmente questa cosa funziona così", e soprattutto avere un modo sistematico per generare nuova conoscenza.

### La Mente

La **Mente** è un mondo di verità personali. I modelli creati qui dentro ci servono a capire perché una certa scelta sia giusta o sbagliata, o perché certi eventi accadono, che effetto abbiamo sugli altri, e così via.
Poiché personali, queste "verità" non sono generalizzabili. Mantengono comunque una loro dignità, perché servono a noi singolarmente.

Nella **Mente** vi sono le grandi filosofie o i testi sacri. Queste astrazioni contengono una serie di lezioni che un individuo può applicare per provare ad affrontare la vita, trovare la forza di alzarsi dal letto, o anche solo pensare un po' a come passare il tempo in una maniera "valida".
Se la **Realtà** è un grande mare contenente fatti su cui tutti prima o poi saremo d'accordo, la mente è un arcipelago di idee, ognuna con un'interpretazione unica (e intima!) su quello che viviamo.

## Quando un modello fallisce

Un modello perde la sua utilità quando mischia i due mondi, scavalcando il confine tra realtà oggettiva e verità personale. In un certo senso, questo è uno di quei casi in cui la verità non sta nel mezzo.
Questo errore può avvenire in due direzioni opposte, entrambe ugualmente problematiche.

Nel primo caso si prova a implicare "verità" morali a partire da fatti della **Realtà**.
Un esempio classico è il darwinismo sociale. Si parte da un fenomeno scientifico come l'evoluzione darwiniana e lo si imbastardisce, portandolo fuori dal contesto in cui è stato definito. E così, a suon di "il più forte sopravvive", si arriva a giustificare disuguaglianze sociali o economiche come fossero leggi di natura.
La grande trappola di queste porcherie è che sono particolarmente golose per chi le ascolta. Sembrano basarsi su qualcosa di solido e non campato per aria, ma in realtà sono, nel migliore dei casi, la sagra della fallacia logica.

Dall'altro lato abbiamo il dogmatismo, che pretende di trasformare verità personali in fatti oggettivi sul mondo.
Le conversazioni meno interessanti della mia vita le ho avute con una particolare classe di credenti che **deve** convincerti che il loro dio esiste. In trappola, sei costretto a guardarli affettare fette di salame e poggiarle sui propri occhi come paraocchi, mentre seguono catene di implicazioni più che senza senso, del tutto inutili.
Queste persone hanno ricevuto un dono: una verità personale che si cuce con agio sulla loro vita. Ma invece di comunicare come questa li aiuti ad affrontare le difficoltà, si ossessionano sull'unica cosa che non importa: convincere gli altri che quello che hanno sia vero per tutti.
Gesù è resuscitato? Ma chissene frega se è vero o meno, piuttosto dimmi che effetti ha su di te come persona credere in questa cosa.

## Conclusioni

Ovviamente ci sono 3000 cose di cui si può parlare e che non ho trattato. Ad esempio la conoscenza che abbiamo del nostro mondo è empirica, non deduttiva, oppure al fatto che non è detto che formuliamo un modello provare a risolvere un problema.
Detto questo, mi sembra un ottimo modo per dimostrare anche oggi che ho sempre ragione, e gli altri non capiscono un czz.
