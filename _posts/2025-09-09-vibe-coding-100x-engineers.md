---
layout: post
title: Vibe Coding & 100x Engineers
date: 2025-09-08 13:30:00
description: Un argomento che mi porta molto vicino al Luddismo e allo Jihad Butleriano
tags: llm code satirico
categories: [llm, code]
featured: true
thumbnail: /assets/img/dune/cover.png
---



Mi capita molto frequentemente di leggere e sentire opinioni alquanto fantasiose su sviluppo software e LLM. Opinioni con cui non sono mai particolarmente d'accordo.
Secondo questi pescivendoli, l'utilizzo di un LLM permette di raddoppiare... no anzi, **triplicare**, no... che dico? ***CENTUPLICARE*** la produttività di un programmatore.

E io rimango basito.

Inizialmente mi preoccupavo. *"Cavolo, ma sono così stupido? Mi sto perdendo qualcosa?"*

Ma ora sono rinsavito e la vivo decisamente meglio.

Utilizzo LLM per programmare, ed è una tecnologia che apprezzo molto (tralasciando un po' tutti i problemi etici che si portano dietro). Uso Claude, ChatGPT o chi per lui per far rimbalzare un po' le idee, per farmi dare una mano con framework che non ho mai visto, per scrivere in fretta codice boilerplate, debuggare log particolarmente criptici e così via. Quando scrivo qualcosa tendo a pulire sintassi e grammatica, e non nego di averlo usato per aggiustare qualche passaggio.

Uso per lavoro un editor con AI integrata, ma ne faccio un utilizzo abbastanza parsimonioso perché trovo che atrofizzi il cervello.

Tutto questo per dire che non sono un uomo talpa che vive nel sottosuolo.

Fortunatamente gran parte delle opinioni vengono presto spiegate andando a guardare la posizione lavorativa di chi scrive. Nel caso migliore persone con massimo conflitto di interesse.

Azzarella... avete sentito? Pierfranco qua, nel consiglio di amministrazione di **Vibe Program - Program Your Vibes**, dice che [tra 6 mesi non ci saranno più programmatori junior](https://www.forbes.com/sites/quickerbettertech/2025/01/26/business-tech-news-zuckerberg-says-ai-will-replace-mid-level-engineers-soon/).

Nel caso peggiore invece abbiamo persone che genuinamente pensano queste cose, e le pensano spesso per una malcelata ignoranza. Ovviamente per queste persone lo sviluppatore software programma e basta, le sue mansioni finiscono lì, non parla mai con altri esseri umani, non fa mai progettazione. Vi vedo eh, al buio, nell'angolo della stanza... a leccarvi i baffi all'idea di non dover più gestire sviluppatori.

Tuttavia, chi mi preoccupa di più sono persone del mio settore, con il mio background, gente che potrebbe avere la mia posizione o essere un mio superiore.
Mi preoccupo perché non ci sono abbastanza mani per contare il numero di volte che ho dovuto buttare del codice scritto da AI. E mi dispiace perché per qualche motivo stiamo avendo due esperienze del mondo completamente diverse.

Dopo una lunga riflessione, penso di essere in grado di spiegare questo distacco in due maniere diverse.

La prima è che a quanto pare ho il dono della calma, della compostezza e della morigeratezza. Il mio sospetto è che in realtà io e il mio compagno vibe coder abbiamo entrambi la stessa identica esperienza, ma per qualche motivo ha su di lui un effetto ottanico e rinvigorente, mentre a me suona tutto... *normale*?

La seconda spiegazione è che il mio caro compare evidentemente rispetto a prima sta effettivamente producendo 100 volte tanto. Se è questo il caso (non lo sapremo mai), possiamo solo sperare che non gli vada mai via la connessione.

{% include figure.liquid loading="eager" path="assets/img/dune/bonk.png" class="img-fluid rounded z-depth-1" %}
<div class="caption" style="font-size: 18px; font-style: italic;">
    Sam Altman... sarai il primo a essere reclamato dallo Jihad Butleriano
</div>
